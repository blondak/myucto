# 112. Kreditní karty

> Návod, jak do MyÚčta načíst výpis ke kreditní kartě, zaúčtovat dluh vůči bance
> a doložit nákupy doklady. Pro účetní firem v podvojném účetnictví. Kreditní
> karta je v podstatě kontokorent: nákupy zvyšují dluh vůči bance, splátky ho snižují.
> Pohyby se účtují na **231 Krátkodobé úvěry** s analytikou pro každý úvěrový účet.

Kreditní karta se vede **jen tady**, ne mezi [Platebními kartami](31_Platebni_karty.md). Platební karty jsou karty k běžnému účtu: jejich platby jdou z bankovního výpisu běžného účtu a účtují se jako úhrada z běžného účtu, případně přes mezičlen platební karty. Nákup kreditkou jde z výpisu úvěrového účtu a účtuje se přes úvěrový účet, i když výpis nese koncovku karty. Platební kartu s koncovkou, kterou nesou jen výpisy kreditní karty, aplikace nezaloží a odkáže sem.

## 112.1 Kdy to potřebujete

- Banka vám poslala měsíční výpis ke kreditní kartě a potřebujete zaúčtovat nákupy, úroky, poplatky a splátku.
- Firma začala používat novou kreditní kartu.
- Zůstatek dluhu v účetnictví nesedí na výpis banky.
- U nákupů kartou chybí doklady a chcete je doložit.
- První načtený výpis začíná dluhem z doby před načtením výpisů.
- Výpis ČSOB ke kartě jste dřív načetli jako výpis běžného účtu.

<!-- cols: 24 40 36 -->
| Kdy | Co udělat | Kde v aplikaci |
|---|---|---|
| jednou při zavádění | Vybrat účty a režim nákupů | `Peníze → Kreditní karty`, záložka **Nastavení účtování** |
| první výpis nové karty | Načíst výpis, zkontrolovat úvěrový účet, zaúčtovat počáteční dluh | **Nahrát výpis**, detail úvěrového účtu |
| každý měsíc po výpisu | Načíst výpis, zpracovat pohyby, ověřit zůstatek | **Nahrát výpis**, **Zpracovat ve výpisu** |
| průběžně | Doložit nákupy bez dokladu | detail kreditní karty, sekce **Nákupy bez dokladu** |

## 112.2 Než začnete

1. **Podvojné účetnictví.** Výpisy kreditní karty jde načíst jen ve firmě v podvojném účetnictví (viz [§ 112.9.5](#11295-danova-evidence)).
2. **Korunový účet.** Kreditní účet v cizí měně aplikace odmítne. Všechny podporované banky vedou kreditní účty podnikatelů v korunách.
3. **PDF výpis** od Komerční banky, Raiffeisenbank, České spořitelny (Erste) nebo ČSOB (viz [§ 112.9.1](#11291-podporovane-banky-a-vypisy)).
4. **Oprávnění.** Přehled, detail a nastavení vidí uživatelé s přístupem k bance. Načtení výpisu vyžaduje oprávnění k importu bankovních výpisů. Nastavení účtování, režim nákupů, výběr analytiky 231 i mezičlenu, zaúčtování čekajících pohybů a počátečního dluhu a převod účtu na kreditní kartu vyžadují oprávnění zaúčtovat bankovní pohyby. Údaje úvěrového účtu upravují uživatelé s oprávněním ke správě bankovních účtů firmy.
5. **Nastavení účtování.** Výchozí režim nákupů a účty zkontrolujte na záložce **Nastavení účtování** (viz [§ 112.7](#1127-krok-za-krokem-nastaveni-uctovani-a-rezim-nakupu)).

## 112.3 Krok za krokem: načtení výpisu

1. Otevřete `Peníze → Kreditní karty` a klikněte na **Nahrát výpis**.
2. Vyberte PDF výpis ke kreditní kartě.
3. Aplikace výpis zkontroluje, uloží pohyby, založí úvěrový účet (pokud ho firma ještě nemá) a zaúčtuje, co umí.
4. Otevřete nový úvěrový účet, zkontrolujte název, limit, **Účet pro splátku**, **Kód banky** a **Variabilní symbol splátky**. Klikněte na **Uložit a potvrdit**.

**Jak poznáte, že je hotovo:** Výpis je v tabulce výpisů, úvěrový účet je ve stavu **Aktivní** (ne **Ke kontrole**) a v přehledu je u něj hlášení **Sedí na výpis**.

Co aplikace při načtení udělá:

- **zkontroluje výpis**: součet pohybů musí sedět na rozdíl konečného a počátečního zůstatku na haléř, jinak výpis odmítne a nic neuloží,
- **založí úvěrový účet**, pokud ho firma ještě nemá. Účet založený importem je označený **Ke kontrole**, dokud jeho údaje neuložíte v detailu,
- **převezme z výpisu** úvěrový limit a u Raiffeisenbank i účet a variabilní symbol pro splátku (jen do prázdných polí),
- **uloží pohyby** jako bankovní pohyby účtu. Stejný soubor ani pohyb z překrývajícího se výpisu se neuloží dvakrát,
- **zaúčtuje** pohyby, které umí (viz [§ 112.9.7](#11297-ucetni-zapisy)), ostatní jdou do fronty `Účetnictví → K doúčtování` stejně jako pohyby z běžného účtu.

> [!TIP]
> Výpis kreditní karty jde načíst i v sekci `Peníze → Bankovní účty` tlačítkem **Nahrát GPC/ABO nebo PDF** na záložce **Bankovní výpisy**: aplikace ho pozná a zpracuje stejně jako na stránce Kreditní karty. Výpis z e-mailové schránky se načte automaticky, pokud úvěrový účet už v aplikaci je. První výpis nového účtu nahrajte ručně.

## 112.4 Krok za krokem: měsíční odsouhlasení

1. Načtěte nový výpis (viz [§ 112.3](#1123-krok-za-krokem-nacteni-vypisu)).
2. Otevřete detail úvěrového účtu (kliknutím na řádek v přehledu).
3. Podívejte se do souhrnu **Co zbývá dořešit**. Kliknutím na **Otevřít ve výpisu** otevřete výpis na nejstarším nevyřešeném pohybu.
4. Ve výpisu zpracujte pohyby: spárujte nákup s dokladem, zaúčtujte MD/D, schvalte nebo odmítněte návrh automatiky. Pohyby se zpracovávají se všemi akcemi bankovního pohybu (viz [§ 112.9.2](#11292-zpracovani-pohybu-ve-vypisu)).
5. U nákupů bez dokladu pokračujte podle [§ 112.6](#1126-krok-za-krokem-nakupy-bez-dokladu).
6. V tabulce výpisů zkontrolujte sloupec **Účetnictví ke dni výpisu**: zeleně je zůstatek analytiky 231, který sedí na konečný zůstatek výpisu.

**Jak poznáte, že je hotovo:** Zůstatek 231 ke dni výpisu sedí na výpis, v režimu přes mezičlen zůstatek mezičlenu odpovídá nákupům bez dokladu a souhrn **Co zbývá dořešit** hlásí, že jsou všechny pohyby vyřešené. V přehledu je u účtu **Sedí na výpis**.

Pohyby mají v detailu stav: **Nezaúčtováno**, **Návrh ke schválení**, **Chybí doklad** (nákup leží na mezičlenu), **Vypořádáno**, **Zaúčtováno** nebo **Ignorováno**. Klik na pohyb otevře výpis rovnou na něm. U každého pohybu vidíte jeho druh: **Nákup**, **Vratka**, **Splátka**, **Úrok**, **Poplatek**, **Výběr hotovosti** nebo **Odměna**.

## 112.5 Krok za krokem: počáteční dluh z prvního výpisu

První načtený výpis většinou začíná dluhem z doby, kdy výpisy ještě v aplikaci nebyly.

1. Otevřete detail úvěrového účtu. Nahoře je oddíl **Počáteční dluh z prvního výpisu**, který ukáže počáteční zůstatek výpisu a kolik z něj v účetnictví chybí.
2. Zkontrolujte **Protiúčet** (výchozí z nastavení, obvykle 379) a **Datum zápisu** (den prvního pohybu výpisu). Zvolte datum v otevřeném období.
3. Klikněte na **Zaúčtovat počáteční dluh** a potvrďte.

**Jak poznáte, že je hotovo:** Zobrazí se hláška „Počáteční dluh zaúčtován“, oddíl zmizí a zůstatek 231 ke dni prvního výpisu sedí na výpis.

> [!WARNING]
> Počáteční dluh jde zaúčtovat jen jednou (po stornu zápisu ho detail nabídne znovu). Do uzavřeného nebo zamčeného období ho aplikace nezaúčtuje. Protiúčet smí být z tříd 3 a 4. Stav k začátku účetního roku patří do počátečních zůstatků (účet 701), ne sem.

Zápis je dluh MD protiúčet / D 231.x, přeplatek obráceně. Zaúčtuje se jen rozdíl proti tomu, co na analytice 231 už leží mimo pohyby výpisů. Dluh převzatý jinak (převodem zůstatků, ručním zápisem) se nezdvojí.

## 112.6 Krok za krokem: nákupy bez dokladu

Sekce **Nákupy bez dokladu** v detailu kreditní karty ukazuje nákupy úvěrového účtu zaúčtované na mezičlen, ke kterým zatím není přijatý doklad. Sekce se zobrazuje jen v podvojném účetnictví s režimem nákupů přes mezičlen.

**Doložit účtenkou nebo fakturou:**

1. V detailu kreditní karty přejděte na sekci **Nákupy bez dokladu**.
2. U nákupu klikněte na **Nahrát účtenku** a vyberte PDF nebo fotografii (do 32 MB).
3. S nastavenou AI se účtenka vytěží do konceptu přijatého dokladu s formou úhrady karta. Otevřete ho z oznámení, zkontrolujte a potvrďte.
4. Vraťte se do sekce a u nákupu klikněte na **Spárovat**.

**Uzavřít bez dokladu**, pokud doklad nebude (vyžaduje oprávnění zaúčtovat bankovní pohyby):

1. U nákupu klikněte na **Bez dokladu, nedaňově**, **Bez dokladu, daňově** nebo **K tíži držitele**.
2. V dialogu zkontrolujte datum, obchodníka a částku, případně vyberte jiný **Účet**.
3. Potvrďte.

Tlačítko **Výpis** otevře výpis kreditní karty rovnou na tomto pohybu.

**Jak poznáte, že je hotovo:** Nákup ze sekce zmizel. Spárovaný nákup má stav **Vypořádáno**, uzavřený nákup má zápis s číslem **KARTA-** a číslem pohybu.

> [!TIP]
> Výpisy kreditních karet často neuvádějí koncovku karty, takže doklad se k nákupu přiřadí až tlačítkem **Spárovat**. Dorazí-li k uzavřenému nákupu později doklad a spáruje se, uzavření se samo stornuje. Omylem uzavřený nákup vrátíte stornem zápisu KARTA-… v účetním deníku.

## 112.7 Krok za krokem: nastavení účtování a režim nákupů

1. Otevřete `Peníze → Kreditní karty`, záložku **Nastavení účtování**.
2. Vyberte **Výchozí režim nákupů** (**Přes mezičlen** nebo **Bez mezičlenu**, výchozí je bez mezičlenu, viz [§ 112.9.7.1](#112971-rezim-nakupu)).
3. Zkontrolujte účty (**Úroky z úvěru**, **Poplatky**, **Splátka bez protiúčtu**, **Výběr hotovosti kartou**, **Odměna a cashback**, **Nákup bez dokladu, daňový náklad**, **Nákup bez dokladu, nedaňový náklad**, **Soukromý nákup (k tíži držitele)**, **Protiúčet počátečního dluhu**).
4. Klikněte na **Uložit nastavení**.

Režim pro jednotlivý úvěrový účet změníte v jeho detailu v oddílu **Účtování nákupů** (**Režim nákupů kartou**, tlačítko **Uložit režim**).

**Jak poznáte, že je hotovo:** Zobrazí se hláška „Nastavení účtování uloženo“. Změna platí jen pro nové zápisy. Pohyby, které ještě nejsou zaúčtované, zaúčtujete tlačítkem **Zaúčtovat čekající pohyby** v detailu účtu (nabídne se i po změně režimu).

## 112.8 Když něco nejde

<!-- cols: 30 34 36 -->
| Co vidíte | Proč | Co udělat |
|---|---|---|
| Výpis se nenačte, hláška o součtu pohybů | Součet pohybů nesedí na rozdíl zůstatků | Stáhněte výpis z banky znovu. Neúplný výpis aplikace odmítne. |
| „Tenhle výpis už je načtený.“ | Stejný soubor jste nahráli podruhé | Nic neděláte. |
| Úvěrový účet nejde načíst | Účet eviduje jiná firma, nebo je v cizí měně | Načtěte výpis ve správné firmě. Cizoměnový kreditní účet aplikace neumí. |
| Výpis kreditní karty nejde načíst v daňové evidenci | Kreditní karty jsou jen pro podvojné účetnictví | Nákupy evidujte přes doklady (viz [§ 112.9.5](#11295-danova-evidence)). |
| Účet je ve stavu **Ke kontrole** | Založil ho import výpisu | V detailu zkontrolujte údaje a klikněte na **Uložit a potvrdit**. |
| U účtu vidíte **Rozdíl proti výpisu** | Část pohybů není zaúčtovaná, nebo je režim bez mezičlenu | Zpracujte pohyby (viz [§ 112.4](#1124-krok-za-krokem-mesicni-odsouhlaseni)), případně **Zaúčtovat čekající pohyby**. |
| Pohyb zůstal **Nezaúčtováno** | Automatika nenašla kontaci | Ve výpisu ho spárujte s dokladem nebo zaúčtujte MD/D. |
| Počáteční dluh nejde zaúčtovat | Datum leží v uzavřeném nebo zamčeném období | Zvolte datum v otevřeném období. |
| Analytika 231 se nepřidělila automaticky | Na analytice už leží cizí zápisy (typicky bankovní úvěr) | V detailu účtu vyberte **Jiná analytika 231**, pokud na stávající není zůstatek. |
| Převod na kreditní kartu se nepovedl | Účet má zaúčtované pohyby v uzavřeném období | Otevřete období a převod zopakujte (viz [§ 112.9.4](#11294-ucet-vedeny-driv-jako-bankovni-ucet)). |
| Úvěrový účet je vypnutý na záložce **Kontace účtů** v bance | Pohyby by se účtovaly na 221 místo 231 | Úvěrový účet tam nevypínejte. Nepoužívanou kartu archivujte v jejím detailu. |

## 112.9 Podrobnosti a pravidla

### 112.9.1 Podporované banky a výpisy

**Nahrát výpis** načte PDF výpis ke kreditní kartě. Podporované banky:

| Banka | Výpis | Identifikace účtu |
|---|---|---|
| Komerční banka | Výpis z účtu ke kreditní kartě | číslo úvěrového účtu |
| Raiffeisenbank | Výpis z kartového účtu | referenční číslo karty (RB číslo účtu netiskne) |
| Česká spořitelna (Erste) | Výpis z kartového účtu | číslo kartového účtu |
| ČSOB | Výpis z úvěrového účtu ke kartě | číslo úvěrového účtu |

Úvěrový účet, který eviduje jiná firma, načíst nejde. Kreditní účet vedený v cizí měně aplikace odmítne. Úvěrový účet se na záložce **Kontace účtů** v bance nevypíná: jeho pohyby se účtují na 231 a vypnutý by je poslal na 221. Kartu, kterou už nepoužíváte, archivujte v detailu kreditní karty. Výpisy i zaúčtované pohyby zůstanou beze změny, účet se jen skryje z přehledu. Nákupy kreditkou se automaticky párují s přijatými fakturami stejně jako odchozí platby z běžného účtu; splátky na kreditní účet se s vydanými fakturami nepárují.

### 112.9.2 Zpracování pohybů ve výpisu

Výpis kreditní karty je bankovní výpis jako každý jiný. Pohyby zpracujete v detailu výpisu v sekci Banka se všemi akcemi bankovního pohybu: spárování s dokladem (i částečné a na více dokladů), zrušení párování, zaúčtování MD/D i rozúčtování na více řádků, přeúčtování, zrušení zaúčtování, ignorování, poznámka, dimenze, pravidlo z pohybu a návrhy automatiky. Strana úvěru se u pohybu kreditní karty vždy zapíše na analytiku 231 úvěrového účtu.

Detail kreditní karty slouží jako rozcestník:

- u každého pohybu ukazuje druh a stav. Klik na pohyb otevře výpis rovnou na něm,
- souhrn **Co zbývá dořešit** sečte počty a částky nezaúčtovaných pohybů, návrhů a nákupů bez dokladu a otevře výpis na nejstarším z nich; u nákupů bez dokladu vede na sekci **Nákupy bez dokladu** níže na stránce,
- sekce **Nákupy bez dokladu** ukazuje nákupy tohoto úvěrového účtu, ke kterým zatím není doklad: nahrajete k nim účtenku, spárujete je, nebo nákup uzavřete bez dokladu (akce stejné jako u platebních karet). Nákupy kreditkou se v Platebních kartách neukazují,
- tabulka výpisů ukazuje ke každému výpisu zůstatek analytiky 231 ke dni výpisu (zeleně, když sedí na konečný zůstatek výpisu), počet nevyřešených pohybů a tlačítko **Zpracovat ve výpisu**.

### 112.9.3 Přehled a detail úvěrového účtu

Přehled ukazuje u každého úvěrového účtu banku, číslo účtu, analytiku 231, limit, **zůstatek v účetnictví** a poslední výpis. Pod zůstatkem je kontrola proti výpisu: zůstatek analytiky ke dni posledního výpisu se porovná s jeho konečným zůstatkem. **Sedí na výpis** znamená, že účetnictví odpovídá bance. Dluh je v účetnictví i na výpisu záporný. Archivované účty zobrazíte volbou **Zobrazit archivované**.

V detailu úvěrového účtu upravíte:

| Pole | Význam |
|---|---|
| **Název** | vaše pojmenování účtu |
| **Úvěrový limit** | limit úvěru podle smlouvy nebo výpisu |
| **Účet pro splátku**, **Kód banky** | kam posíláte splátku z běžného účtu |
| **Variabilní symbol splátky** | VS, pod kterým banka splátku přijímá |
| **Poznámka** | volný text |

Raiffeisenbank přijímá splátky na svůj sběrný účet s variabilním symbolem: když ho v detailu úvěrového účtu vyplníte, platba z běžného účtu na tento účet a s tímto VS se zaúčtuje jako převod MD 261 / D 221.x, ne jako výdaj.

Úvěrový účet, který už nepoužíváte, **archivujte**. Výpisy i zaúčtované pohyby zůstanou beze změny, účet se jen skryje z přehledu.

### 112.9.4 Účet vedený dřív jako bankovní účet

Výpis ČSOB ke kreditní kartě má stejný vzhled jako výpis běžného účtu. Pokud jste ho v minulosti načetli v sekci Banka, vede ho aplikace jako bankovní účet a jeho pohyby jsou zaúčtované na 221. Při dalším načtení nabídne **převod na kreditní kartu**. Převod:

- přepne účet na úvěrový účet kreditní karty a přidělí mu analytiku 231,
- přepíše zaúčtované pohyby účtu z 221 na analytiku 231; protiúčty, částky ani data se nemění,
- nejde provést, pokud má účet zaúčtované pohyby v uzavřeném účetním období.

Přesun mezi 221 a 231 nemá vliv na daně, proto se zápisy přepisují na místě i v datu zamčeném podaným přiznáním k DPH.

### 112.9.5 Daňová evidence

Kreditní karty jsou jen pro firmy v **podvojném účetnictví**. Firma v daňové evidenci výpis kreditní karty nenačte: úvěrový účet by v peněžním deníku vystupoval jako peníze, dluh by snižoval zůstatek peněz a splátky by se tvářily jako příjem. Nákupy kreditkou v daňové evidenci evidujte přes doklady (výdaj v den úhrady splátkou z běžného účtu).

### 112.9.6 Nákupy bez dokladu: akce podrobně

Nahoře v sekci je název účtu, počet plateb a jejich součet. Pod obchodníkem je vedle popisu z výpisu (datum transakce, zúčtovaná částka a měna, místo) uvedena analytika mezičlenu, na které nákup čeká, například **Mezičlen 378.101**. Každý úvěrový účet má svou analytiku, takže zůstatek mezičlenu se rovná součtu nákupů v této sekci. Odkaz **Detail kreditní karty** u názvu účtu vede na tentýž detail.

- **Nahrát účtenku**: vložené ISDOC má přednost před AI, fotografie se převede na PDF a stejný soubor se podruhé nezaloží. Bez AI nebo při neúspěšném vytěžení se účtenka uloží do **Příchozích dokladů** (složka Příchozí doklady / rok / měsíc) s vazbou na platbu a doklad založíte tam. Samotné nahrání nic nezaúčtuje.
- **Spárovat**: po potvrzení dokladu spustí párování nákupu znovu. Spárováním vznikne vypořádání MD 321 / D 378.x (s kurzovým či haléřovým rozdílem). Podobný doklad se nabídne jako návrh k potvrzení v detailu výpisu.
- **Bez dokladu, nedaňově**: uzavře nákup do nedaňového nákladu: MD 548 (analytika z nastavení kreditní karty, jinak platebních karet) / D 378.x.
- **Bez dokladu, daňově**: uzavře nákup do daňového nákladu, výchozí MD 518 / D 378.x, bez odpočtu DPH. Jen tam, kde výdaj prokážete jiným průkazným dokladem než přijatou fakturou.
- **K tíži držitele**: soukromý nákup kartou firmy: MD 335 (případně 355 nebo 378) / D 378.x. Vznikne pohledávka za držitelem v účetnictví, žádný doklad ani srážka ze mzdy.

Dialog ukáže datum, obchodníka a částku a dovolí vybrat jiný účet z osnovy. Zápis dostane číslo **KARTA-**číslo pohybu a datum nákupu (v uzavřeném období první otevřený den); vratka se zaúčtuje s opačnými stranami. Uzavřený nákup ze sekce zmizí.

**Splátka kreditní karty** mezičlen nepoužívá. Splátka z vlastního běžného účtu se spáruje jako vlastní převod: na úvěrovém účtu MD 231.x / D 261, na běžném účtu MD 261 / D 221.x. Splátka bez protiúčtu ve výpisu se zaúčtuje MD 231.x / D 261 (nastavitelné 261 nebo 395).

### 112.9.7 Účetní zápisy

Každý úvěrový účet má vlastní analytiku **231.101, 231.102 …**, přidělovanou postupně. Analytiku, na které už leží cizí zápisy (typicky bankovní úvěr), si úvěrový účet automaticky nevezme. Jinou existující analytiku 231 lze vybrat ručně v detailu účtu, pokud na stávající analytice není zůstatek.

Datum zápisu je **datum zaúčtování bankou**, ne datum transakce. Zůstatek analytiky tak ke každému dni odpovídá výpisu. Datum transakce a původní částka v cizí měně zůstávají v popisu pohybu.

#### 112.9.7.1 Režim nákupů

Nákup kartou se účtuje podle **režimu nákupů**. Výchozí režim firmy určíte v Nastavení účtování, u jednotlivého úvěrového účtu ho změníte v jeho detailu.

Výchozí režim je **Bez mezičlenu**; režim **Přes mezičlen** zapnete v Nastavení účtování pro celou firmu, nebo jen u jednoho úvěrového účtu.

**Přes mezičlen.** Nákup se zaúčtuje hned v den zaúčtování bankou na mezičlen proti úvěru, MD 378.x / D 231.x. Dluh vůči bance tak v účetnictví je, i když doklad ještě nedorazil, a zůstatek 231 vždy sedí na výpis. Doklad pak nákup vypořádá z mezičlenu:

- spárováním pohybu s přijatým dokladem (MD 321 / D 378.x, kurzový rozdíl 563/663, haléřový rozdíl 548/648),
- nahráním účtenky v sekci Nákupy bez dokladu v detailu kreditky (účtenka se vytěží do přijatého dokladu, po jeho kontrole ho spárujete),
- bez dokladu jedním z uzavření: **nedaňově** (nedaňový náklad), **daňově** (daňový náklad bez DPH, jen s jiným průkazným dokladem) nebo **k tíži držitele** (soukromý nákup, pohledávka za zaměstnancem nebo společníkem). Dorazí-li doklad později, uzavření se samo zruší.

Mezičlen je syntetika z nastavení platebních karet (378, 261 nebo 395). Každý úvěrový účet dostane vlastní analytiku ve stejné řadě jako platební karty (378.101, 378.102 …); karta se u kreditky pozná podle úvěrového účtu, ne podle koncovky. Jinou existující analytiku mezičlenu vyberete v detailu účtu. Přes mezičlen jdou jen nákupy a vratky; úroky, poplatky, splátky, výběry a odměny se účtují podle tabulky níže.

**Bez mezičlenu** (výchozí). Nákup se zaúčtuje až spárováním s dokladem (MD 321 / D 231.x), pravidlem, naučenou kontací nebo ručně. Dokud k tomu nedojde, na 231 chybí a kontrola proti výpisu ukáže rozdíl.

Změna režimu platí pro pohyby, které ještě nejsou zaúčtované. Zaúčtované pohyby zůstávají, jak jsou. Akce **Zaúčtovat čekající pohyby** v detailu účtu (nabídne se i po změně režimu) pošle nezaúčtované pohyby výpisů znovu automatikou podle aktuálního režimu a nastavení.

#### 112.9.7.2 Zápisy

| Případ | Zápis |
|---|---|
| Nákup kartou, režim přes mezičlen | MD 378.x / D 231.x |
| Doklad k nákupu z mezičlenu | MD 321 / D 378.x |
| Nákup bez dokladu, uzavření nedaňově / daňově / k tíži držitele | MD 548.990 / 518 / 335 / D 378.x |
| Vratka, režim přes mezičlen | MD 231.x / D 378.x |
| Nákup kartou spárovaný s dokladem, režim bez mezičlenu | MD 321 / D 231.x |
| Nákup bez dokladu podle pravidla nebo ručně, režim bez mezičlenu | MD 5xx / D 231.x |
| Vratka spárovaná s dobropisem, režim bez mezičlenu | MD 231.x / D 321 |
| Počáteční dluh z prvního výpisu | MD 379 / D 231.x |
| Splátka z vlastního běžného účtu | kreditní karta MD 231.x / D 261, běžný účet MD 261 / D 221.x |
| Splátka bez protiúčtu na výpisu | MD 231.x / D 261 |
| Úrok | MD 562 / D 231.x |
| Poplatek | MD 568 / D 231.x |
| Výběr hotovosti kartou | MD 261 / D 231.x |
| Odměna, cashback připsaný na úvěrový účet | MD 231.x / D 648 |

V pravidlech se strana banky zadává jako 221; u pohybu kreditní karty se zapíše na analytiku 231 úvěrového účtu. Nákup v cizí měně banka přepočte a výpis ho nese v korunách; kurzový rozdíl proti dokladu v cizí měně jde na 563 nebo 663. Poplatek za převod měny, který banka strhne zvlášť, je poplatek.

Splátku z vlastního účtu aplikace spáruje jako převod mezi vlastními účty přes 261. Úroky, poplatky, splátky bez protiúčtu, výběry a odměny se účtují automaticky nebo jako návrh podle nastavení automatiky: úroky a odměny podle typu Bankovní úroky, poplatky podle Bankovní poplatky, splátky a výběry podle Převody mezi vlastními účty. Zamítnutý návrh se u pohybu znovu nenabízí.

#### 112.9.7.3 Nastavení účtování

Záložka **Nastavení účtování** určuje výchozí režim nákupů a účty:

| Pole | Výchozí účet | Povolené účty |
|---|---|---|
| **Úroky z úvěru** | 562 | 56x |
| **Poplatky** | 568 | 5xx |
| **Splátka bez protiúčtu** | 261 | 261, 395 |
| **Výběr hotovosti kartou** | 261 | 261, 211 |
| **Odměna a cashback** | 648 | 6xx |
| **Nákup bez dokladu, daňový náklad** | 518 | 5xx |
| **Nákup bez dokladu, nedaňový náklad** | podle nastavení platebních karet (548.990) | 5xx |
| **Soukromý nákup (k tíži držitele)** | podle nastavení platebních karet (335) | 335, 355, 378 |
| **Protiúčet počátečního dluhu** | 379 | třídy 3 a 4 |

Nedaňové účty jsou v nabídce označené podle příznaku v účtové osnově. Analytiku mezičlenu karty zvolit nejde. Změna platí jen pro nové zápisy, zaúčtované pohyby se nepřeúčtovávají.

## 112.10 Související kapitoly

- [Platební karty](31_Platebni_karty.md) - karty k běžnému účtu a jejich platby bez dokladu.
- [Banka](29_Banka.md) - detail výpisu, kde se pohyby kreditní karty zpracovávají.
- [Bankovní účty](30_Bankovni_ucty.md) - účty a kontace účtů.
- [Účetní deník](52_Ucetni_denik.md) - zápisy KARTA- a storna.
